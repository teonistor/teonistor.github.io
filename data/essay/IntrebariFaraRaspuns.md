Întrebări fără răspuns despre organizarea societății și mersul lumii
------------------------------------------------

De exemplu, pentru proiectul de licență a trebuit să scriu o lucrare cu maxim 10.000 de cuvinte în corpul principal. Acest corp principal trebuie să formeze un tot unitar și este confruntat cu imense baze de date de alte corpuri principale de lucrări din toată lumea pentru prevenirea plagia­tului. Limita de cuvinte este doar superioară, nu și inferioară, pentru că se presupune că dacă ai făcut o lucrare demnă de diplomă, nu numai că ai ce zice, dar _ai ceva de zis_.
Dar! Existând această limită superioară finită, și cum limba are un număr finit de cuvinte, înseamnă că există un număr finit de astfel de lucrări care pot să existe. Cu mult înainte să atingem limita admisă de permutările de cuvinte atingem limita dată de necesitatea ca textul să aibă sens; și cu mult înainte de aceasta atingem limita de admisibilitate a neplagiatului, unde orice lucrare nou scrisă ar fi prea similară cu una existentă. Dar habar n-am ce numere – ce ordine de mărime – ar fi implicate.
Este, deci, posibil ca societatea academică universală să ajungă într‑un impas unde toate lucrările au fost scrise?
<center>✽ ✽ ✽</center>
–Plătesc, cum să nu, tot ce trebuie, lumina, internetul, gazul, taxa de consiliu...
–Taxa de consiliu? Ce-i aia?
–O taxă plătită per gospodărie din care consiliul local are bani pentru iluminat stradal, îngrijirea spațiilor publice, salubrizare...
–Noi n-avem așa ceva.
–Și de unde are consiliul vostru local bani să aibă grijă de toate alea?
–Din impozitele pe venit și pe vânzări pe teritoriul localității. Asta înseamnă că are bani și de la vizitatorii din alte părți care cumpără din magazinele de aici, nu doar de la localnici. Că dacă un turist cumpără o ciocolată și-o mănâncă și-aruncă ambalajul pe jos, salubristul care-o să-l ridice a luat bani și de la el.
–Aha! Dar asta înseamnă că localnicii care fac naveta contribuie mai puțin, dar beneficiază la fel de mult duminica când se plimbă prin parc! Că a aruncat ăla ambalajul că-i el nesimțit e una, dar a și stârnit praf, de exemplu, sau a făcut alte lucruri naturale și inevitabile a căror punere în ordine ține de salubritate – că vorbim despre asta. Ăla a aruncat ambalajul și-a plecat și puțin îi pasă că-i mizerie la mine-n oraș – de-aia l-a și aruncat – dar eu mă întristez zi de zi trecând pe lângă ambalaj, sau mă bucur zi de zi când e curat.
Cine să plătească salubrizarea? Cel care a făcut mizerie sau cel care beneficiază de pe urma curățeniei?